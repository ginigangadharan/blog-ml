---
layout: post
title: അപരിചിതര്‍
author: gini
subtitle: 
tags: []
categories: [കവിത പോലെ ചിലത്]
image: "assets/images/img-2020/strangers.jpeg"
show-avatar: true
---


ഇന്ന് ഞാനെന്റെ വാതിലുകള്‍ 

ഇറുക്കെ കൊട്ടിയടച്ചു

ആരും കടക്കാതെ, കാണാതെ

തള്ളിത്തുറക്കാതിരിക്കാന്‍  

<br>
എന്റെതു ഒറ്റവാതിലുള്ള ഒരു മുറിയായിരുന്നു

കാറ്റു കടക്കാന്‍ ജനലുകളില്ലാതെ... 

വാതില്‍ ഞാന്‍ പാതിയേ തുറക്കാറുള്ളൂ.

പേടിയല്ല; എനിക്കും അതായിരുന്നു സൗകര്യം.

<br>
വരുന്നോരെന്റെ സ്നേഹിതര്‍, പിന്നെ

വഴി പോന്നോരും വഴി ചോദിക്കുന്നോരും,

അവരും വാതില്‍ പാതിയെ തുറക്കാറുള്ളൂ

അടക്കാനെളുപ്പത്തിനോ  എന്തോ.

<br>
വരുന്നോരെനിക്കറിയാത്തോര്‍; ഞാനാദ്യമായ്

കാണുന്നോര്‍, അപരിചിതര്‍.

പിന്നെ, പേരും നാളും പറഞ്ഞ്,

മുഖം നോക്കാതെ ചങ്ങാത്തം കൂടിയോര്‍ 

<br>
വന്നോരെല്ലാം വിരുന്നുകാര്‍;

അവര്‍ ഒപ്പം നിന്നു ചിരിച്ചു.

വെളിച്ചം പോയിരുള്‍ വന്നപ്പോളവര്‍ 

എന്നെ തനിച്ചാക്കി പുറത്തുപോയി.

<br>
നിഴല്‍ വീണ വഴിയിലൂടെ നടന്ന്,

ഒന്നും രണ്ടും പറഞ്ഞ്, പിണങ്ങിയും

പിന്നെയെപ്പോഴോ താനെ ഇണങ്ങിയും

കൂട്ടം പിരിയാതെ നടന്നോര്‍.

<br>
ഓട്ടത്തിനിടക്ക്‌ കാലിടറി,

കൈയും മെയ്യും വയ്യാതെ നിന്നപ്പോള്‍

തിരിഞ്ഞു നോക്കാതെ ലക്‌ഷ്യം നേടിയോര്‍,

അവര്‍ എന്നെ കണ്ടില്ല, നോക്കിയതുമില്ല

<br>
എനിക്ക് താങ്ങാന്‍, പിടിക്കാന്‍ 

ഒരു തോലും കിട്ടിയില്ല, ഞാന്‍ കണ്ടില്ല 

കിട്ടിയതൊക്കെ പാഴ്ക്കൊമ്പുകള്‍;

അവയെന്നെ താങ്ങായ് കണ്ടു   

<br>
ചിരിച്ചു നിന്നവര്‍, കൂടെ കളിച്ചവര്‍

മഴവെള്ളം വന്നപ്പോള്‍ എന്റെ തോളില്‍ കയറിയവര്‍

കൊടുങ്കാറ്റു വന്നപ്പോള്‍ അവര്‍

എന്നെ വിട്ടു വന്മരങ്ങള്‍ തേടിപോയി

<br>
എന്റെ വാതിലുകള്‍ ഞാനടച്ചിരുന്നി-

ലൊരിക്കലുമിതുവരെ

എല്ലോര്‍ക്കും കടക്കാന്‍; ഇരിക്കാന്‍ 

എന്റെ ശിഖരങ്ങളില്‍ കൂടാന്‍...

<br>
എന്നിട്ടും ഞാന്‍ ചെന്നപ്പോള്‍ 

എനിക്ക് മുമ്പിലടഞ്ഞ വാതിലുകള്‍

തുറക്കാത്ത, കാരിരുമ്പിന്റെ 

മണിചിത്രത്താഴിട്ടു  പൂട്ടിയവ

<br>
ചിലത് ഞാന്‍ ചെന്നപ്പോള്‍,

എന്നെ കണ്ടപ്പോള്‍ അടഞ്ഞുപോയി
,
കാണാതിരിക്കാന്‍, അറിയാതിരിക്കാന്‍ 

കറുത്ത ജാലകവിരിയിട്ടു മൂടിയവ

<br>
എന്നെ നോക്കി ചിരിക്കാന്‍, പറയാന്‍

അവയ്ക്ക് പിന്നില്‍ എന്റെ മാത്രം

വിരുന്നുകാര്‍-ഞാന്‍ അങ്ങനെ 

തെറ്റിദ്ധരിച്ചു

<br>
ഞാനും വാങ്ങി, നല്ലൊരു പൂട്ട്‌,

എന്റെ വാതിലുകള്‍ അടച്ചു

ചാവി എന്റെ കുളത്തിലെ മീനുകള്‍ക്ക് 

എറിഞ്ഞുകൊടുത്തു.