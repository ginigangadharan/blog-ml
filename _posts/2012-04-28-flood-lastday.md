---
layout: post
title: ഇവിടെയിന്നലെ മഴ പെയ്തപ്പോള്‍
author: gini
subtitle: 
tags: 
categories: [സമകാലീകം,കവിത പോലെ ചിലത്]
image: "assets/images/img-2020/flood-lastday.jpg"
show-avatar: true
---
തുലാവര്‍ഷമാണോ കാലവര്‍ഷമാണോ;

അറിയില്ല, ഇന്നലെ ഇവിടെയും മഴ പെയ്തു.

<br>
ആദ്യം മഴക്കാറിന്റെ കെട്ട് പൊട്ടിച്ചു

തുള്ളികളായ്, പിന്നെ വളര്ന്നു നേര്ത്ത നൂല് പോലെ...

പൊടിമണ്ണില്‍ വീണു, നനുത്ത മണം പരത്തി,

ഓര്‍മ്മകളുടെ ചിതല്‍പ്പുറ്റു പൊട്ടിയ പോലെ.

<br>
നഗരത്തിലെ മഴ വ്യത്യസ്തമായിരുന്നു,

ഇത്തിരി പെയ്താലും ഒത്തിരിയായി,

പെയ്തതോക്കെയും തളം കെട്ടി

ഒഴുകാന്‍ മടിച്ചു ആകാശം നോക്കി കിടക്കും.


<br>
അറിഞ്ഞു പെയ്താല്‍ പിന്നെ

അടിയിലുള്ളതോക്കെയും കെട്ടിപ്പെറുക്കി

പിന്നോട്ട് നോക്കാതെ പൊട്ടിപ്പോളിഞ്ഞൊരു കുതിപ്പ്;

ശരിക്കും 'നഗരം ഒരു മഹാസാഗരം'

<br>
ഓടകളുടെ ഗര്‍ഭപാത്രം പൊട്ടി,

ഒരുമിച്ചൊഴുകി, "ശ്രീധര്‍ സര്‍ക്കിള്‍" വഴി കറങ്ങി

ഒടുവിലെങ്ങുമെത്താതെ ബാക്കിയുള്ളവരെയും കാത്തു

"ആമയിഴന്ചാന്‍ തോടിന്റെ" അടിയില്‍...

<br>
ഔട്ടറില്‍ പിടിച്ചിട്ട പരശുരാം എക്സ്പ്രസ്സില്‍

പാളം മൂടിയ വെള്ളത്തെ ശപിച്ചു

ഇതു വരെ വരാത്ത മഴയെ കുറ്റം പറഞ്ഞു

അന്യോന്യം പരിഭവിക്കുന്നോര്‍

<br>
ഇരയെയും കാത്തു ചെളിവെള്ളം നിറച്ചു

വികസനത്തിന്റെ "ജപ്പാന്‍ കുഴികള്‍"

കരയില്‍ മണ്ണുമാന്തികള്‍ ചെളിയില്‍ കാലുറപ്പിച്ചു,

ചാറ്റല്‍മഴ നനഞ്ഞുകൊണ്ടിരുന്നു.

<br>
"മെട്രോ-മനോരമ"-യില്‍ പടം വരാന്‍ പാകത്തില്‍

മുട്ട് വരെ തുണി പൊക്കി, ആണും പെണ്ണും ചേര്‍ന്ന

മഴ-യാത്രികര്‍, ഇവര്‍ നാണക്കേടിന്റെ

നഗരമഴയുടെ രക്തസാക്ഷികള്‍

<br>
ടൂറിസം മന്ത്രി വാഗ്ദാനം ചെയ്തത്,

കിഴക്കേകോട്ടയില്‍ ബോട്ട് സര്‍വീസ് തുടങ്ങാന്‍.

"ഗാന്ധി പാര്‍ക്കില്‍" ജനനായകന്മാര്‍ ചര്ച്ച ചെയ്തത്

അവിടെ സ്റ്റോപ്പ്‌ അനുവദിക്കണമെന്നായിരുന്നു.

- *ജപ്പാന്‍ കുഴികള്‍ - ജപ്പാന്‍ കുടിവെള്ള പദ്ധതിക്കായി റോഡു നീളെ കുഴിച്ച ഇനിയും മൂടാത്ത കുഴികള്‍.*
- *ശ്രീധര്‍ സര്‍ക്കിള്‍, ആമായിഴന്ചാന്‍ തോട്, ഗാന്ധി പാര്‍ക്ക് - തിരുവനന്തപുരത്തെ ഹൃദയഭാഗങ്ങള്‍*